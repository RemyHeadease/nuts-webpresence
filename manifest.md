---
layout: page
title: Manifest
permalink: /manifest/
---

1. Basis

Wij geloven dat het uitgangspunt van softwareleveranciers in de zorgsector is om patiënten en zorgprofessionals optimaal digitaal samen te laten werken voor de hoogste kwaliteit van zorg.

2. Patiënt centraal

Wij geloven dat de patiënt een actieve plaats verdient in het netwerk, bijvoorbeeld via haar PGO. De patiënt of een gemachtigde mantelzorger of bewindvoerder moet ervoor kunnen kiezen om mee te praten of toestemmingen te beheren en kunnen zien welke informatie er wordt uitgewisseld.

3. Eigenaarschap

Wij geloven dat medische data toebehoort aan de patiënt en de zorgprofessional, niet aan de softwareleverancier. Wij zijn van mening dat leveranciers hun geld moeten verdienen met het bieden van meerwaarde aan hun eindgebruikers en de data vrijelijke beschikbaar moeten stellen aan de betrokkenen.

4. Gedistribueerd netwerk

Wij geloven in een gedistribueerd model van communicatie, vergelijkbaar met het Internet. Wij willen niet investeren in een netwerktechnologie met één leverancier, of één partij die direct of indirect alle gezondheidsdata van Nederland beheert. We willen een robuust netwerk van iedereen en voor iedereen, zonder central point of failure of monopolist.

5. Open standaarden

Wij geloven dat toetreden tot dat netwerk frictieloos moet zijn. De gezamenlijke communicatiestructuur moet open en gestandaardiseerd zijn en er mogen geen (licentie)kosten verbonden zijn aan het gebruik. Er moet een Open Source referentie-implementatie beschikbaar zijn.

6. Privacy by design

Wij geloven dat privacy by design in dit netwerk van het grootste belang is. Daarom willen we een systeem waarin je bewust informatie met elkaar deelt. We vinden het belangrijk dat een mens de keuze maakt om informatie te delen, bijvoorbeeld door een toestemming vast te leggen of een verzoek om informatie te accepteren.

7. Security by design

Wij geloven dat elk systeem dat wil kunnen schalen er al in de ontwerpfase vanuit moet gaan dat er partijen in het netwerk kunnen deelnemen die niet te vertrouwen zijn, en dat ook kwaadwillenden steeds slimmer worden. We willen te allen tijde voorkomen dat onze infrastructuur een onbevoegde in staat stelt om medische informatie over mensen te bekijken, te veranderen of te verwijderen.

8. Cryptografische basis

Wij geloven dat de technologie en de tijd rijp zijn voor een systeem gebaseerd op cryptografische principes. We willen garanties kunnen geven over identiteiten en toegang tot data die verder gaan dan “het is zo geconfigureerd”. Wij geloven dat we alleen met zo’n oplossing het vertrouwen van de hele markt—en uiteindelijk van de burger—kunnen winnen.
